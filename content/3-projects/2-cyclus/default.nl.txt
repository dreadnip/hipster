Title: Cyclus

----

Intro: 

----

Text: 

De beste stoverij van Gent en de enige, echte Belgische mosselen. Dat krijgt u tijdens de Gentse Feesten geserveerd in het Baudelohof. Bedrijven uit de Gentse sociale economie tonen zo meteen welke kwaliteit ze in huis hebben! Meer nog: zo worden de Gentse Feesten, de Feesten van de sociale economie. De Feesten van ontmoeting en verwondering.

Cyclus is de naam van het project dat Trefpunt vzw in het Baudelohof, het Park van de Duurzaamheid, realiseert, samen met de Gentse sociale economie. Dit creëert duurzaam werk voor mensen zonder kansen op een reguliere job. En, ze focussen op een eerlijke, ecologische omgeving. Trefpunt vzw onderschrijft deze duurzaamheidsgedachte ten volle en brengt ze tijdens de Gentse Feesten naar het Baudelohof.

Elke bezoeker van het Park van de Duurzaamheid raakt ondergedompeld in een wereld van “ontmoetingen”. Ontmoeten gebeurt in het Park van de Duurzaamheid in een sociale, ecologische omgeving. Duurzaamheid is er hét ordewoord. Het hart van het Park van de Duurzaamheid verbergt een restaurant waar iedereen terecht kan voor de beste stoverij van Gent, een recept van Paul De Braeckeleer of een portie echte Belgische mosselen. 

Maar: Cyclus wordt veel meer dan louter culinair genieten. Ook liefhebbers van kunst en creativiteit komen er voluit aan hun trekken. Het meubilair, net als het bestek in het restaurant wordt geleverd door Gentse kringwinkels. Afgedankte stoelen, tafels, messen, vorken en borden krijgen zo een tweede leven. Je kan er genieten op een terras van steenschotten, herwonnen materiaal uit de dakpannenindustrie. Cyclus verbergt bovendien een unieke VIP-ruimte. Bloembakken, zitbanken, tafels en stoelen zijn het werk van de Gentse sociale schrijnwerkerij Recup Design. Stuk voor stuk zijn ze gemaakt uit gerecupereerd steigerhout, oude planken vloeren, sommige zelfs uit een oude squashvloer. 

Kortom, het Park van de Duurzaamheid wordt the place to be op de Gentse Feesten. Niet alleen omwille van de zalige mosselen en de beste stoverij van Gent, maar ook om te genieten van de kennis en de kunde van de Gentse sociale economiebedrijven. En van het resultaat van deze unieke samenwerking met Trefpunt vzw.